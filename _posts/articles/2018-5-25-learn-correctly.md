---
layout: post
title: همه‌ی افراد به یک شکل یاد نمی‌گیرند
modified: 2018-05-25T02:02:07+03:30
categories: articles
excerpt: "طی سالهای تدریس متوجه‌ی این شدم که زبان آموز ها نقاط قوت و ضعف متفاوتی در یادگیری دارند"
tags: [زبان, یادگیری]
comments: true
share: true
author: sina_val
image:
  feature:
date: 2018-02-25T02:02:07+03:30
---

سلام به شما دوستان عزیز؛ از این که اینجا هستید و این مطلب را می‌خوانید خیلی خوشحالم.
 
من سینا هستم، یک معلم زبان انگلیسی. مطلب‌ پیش روی شما برای کسانی نوشته شده که تصمیم گرفته اند مطالعه زبان انگلیسی را شروع کنند؛ فارغ از هر سطح اولیه یا میزان تجربه‌ای‌.

طی سالهای تدریس متوجه‌ی این شدم که زبان آموز ها نقاط قوت و ضعف متفاوتی در یادگیری دارند. علاوه بر این افراد روش های یاد گیری متفاوتی نیز دارند؛ به این صورت که راه های یادگیری کامل و منسجم یک فرد ممکن است برای فرد دیگری کارساز نباشد؛ یا حتی نامناسب باشد.

واقعیت این است که دو اصلی که در بالا اشاره شده برای شروع کار یک زبان آموز حیاتی است. همانطور که می‌دانید، نقاط ضعف و قوت افراد در موضوعات مختلف می‌تواند بسیار متفاوت باشد. برای مثال بسیاری از داوطلبان آزمون های تافل یا آیلتس از دشوار بودن بخش Reding گله‌مندند. این درحالی است که برای بسیاری دیگر از افراد ممکن است بخش دیگری از آزمون حاوی دشواری های بیشتری باشد. اینها همه ثابت می‌کنند که ما متفاوت هستیم.

اما نگران نباشید. این واقعیت برگی است که شما می‌توانید آنرا برای موفقیت هرچه بیشتر خود به بازی بگیرید. با فهم درست این واقعیت شما می‌بایست سرمایه گذاری ویژه‌ای بر نقاط قوت خود بکنید. برای مثال اگر داوطلبی هستید که معلم‌های شما همیشه از لهجه‌‌تان تعریف کرده اند خیلی خوب است که کار کردن بر روی مطالب آموزشی مربوط به بهبود لهجه انگلیسی را خیلی سریع شروع کنید. یا اگر در گرامر قوی هستید، گرامر های سطح بالاتر و پیچیده تر را فرابگیرید و مرتباً تمرین کنید.

عکس مطلب فوق نیز برقرار است. شما در برخورد با نقاط ضعفتان هم باید هوشمندانه عمل کنید. به روشی که در ادامه می‌خوانید می‌توانید در کوتاه‌ترین زمان اشتباهات رایج‌تان را اصلاح کنید. ابتدا اشتباهاتتان را به جزئی ترین شکل شناسایی کنید. مثلا “نوشتن (یا گفتن) ing همراه با فعل هایی که بعد از to می‌آیند” اشتباه رایجی است که ممکن است شما هم در آن شریک باشید.

حالا که این اشتباه را به طور مشخص شناسایی کرده اید آنرا جایی یادداشت کنید. سپس هر روز یکی دو جمله با مضمون اشتباهتان بنویسید و به خودتان یاددآوری کنید که شکل صحیح جمله چیست. به این روش در یک هفته می‌توانید تعداد زیادی از این غلط هارا اصلاح کنید.

همانطور که دیدید شناخت ضعف ها و قدرت هایتان می‌تواند در یادگیری بسیار موثر باشد. این یک حقیقت است که ما می‌بایست از ضعف ها و قوت هایمان در جهت موفقیت بهره ببریم.


در ادامه‌ی این مطلب بخش دوم بحث را ادامه خواهم داد که موضوع آن روش‌های مختلف یادگیری برای افراد مختلف است.